# Aliasering

_Använd kopiering eller liknande för att undvika aliaseringsproblem i ett C- eller Javaprogram._

Aliaseringsproblem uppstår då pekare oavsiktligt pekar ut samma
objekt/data så att en förändring via en pekare blir synlig via en
annan pekare på ett överraskande sätt. I C är ett klassiskt
exempel på aliaseringsproblem inläsning av strängar i en buffer
som skrivs över vid varje ny inläsning. (Ett bra sätt att angripa
detta mål är att vara vaksam på när du drabbas av denna bugg och
använd det för att redovisa målet.)

Aliasering innebär att data kan delas mellan objekt. Detta är
kraftfullt (en förändring via en pekare blir synlig för alla andra
som har en pekare till samma data) men också väldigt farligt (en
förändring via en pekare...) om man är slarvig med vad som delas
och inte. Problematiskt är att kod som delar data och kod som
inte delar data är identisk. T.ex. ett cirkelobjekt som har en
pekare till ett punktobjekt som representerar dess center flyttas
om dess centerpunkt flyttas. Om många punkter skapas på samma
koordinat kan det vara effektivt att de delar denna punkt, men om
de skall flytta sig individuellt uppstår problem om de inte har
separata *kopior* av punkten.

Nu följer några tankar kring *ägarskap*, d.v.s., vilka objekt som
*hör till* vilka andra objekt. Ett objekts (denna term omfattar
även C-struktar) representation är de "subobjekt" som bygger upp
ett sammansatta objekt. En länkad listas representation innehåller
t.ex. dess länkobjekt eftersom dessa *ägs* av listan, men inte
listdatat eftersom det inte är en del av själva listobjektet.

Representationsläckage är ett exempel på ett aliaseringsproblem
och uppstår när subobjekt är synliga utanför det objekt till
vilket de konceptuellt tillhör. Om man t.ex. kunde få ett handtag
till en länk i en sorterad länkad lista utanför listan kan man
göra borttagningar eller insättningar som förstör listans
sorteringsordning.

Det är vanligt att subobjekt flyttas mellan objekt och byter
ägare, eller skapas utanför objektet och flyttas in i det vid
initiering. Mainstreamprogramspråk saknar dock koncept för
ägarskap vilket kan leda till representationsläckage om man inte
är aktsam.

[Ge gärna kommentarer och rapportera buggar](https://github.com/IOOPM-UU/achievements/commits/master/G15.md) (klicka på den senaste commiten)
