# Tillämpa regressionstestning under projektet

Regressionstester är till för att fånga buggar och fel som
uppstått i system efter förändringar. Det är inte helt ovanligt
att gamla buggar återuppstår (kanske i ny skepnad) i och med att
nya vägar skapats genom programmet. Om man har 100 tester och
skall göra en förändring i ett program, börjar vi med att skapa en
baseline genom att köra de 100 testerna och ser hur många/vilka
som passerar. Efter förändringen gör vi samma och jämför.

Ta fram en uppsättning regressionstester för en del av ett
program, motivera dem, och förklara vad testerna visar. (Ett test
är inte ett test om det inte är automatiserat, minst `make test`.)

En uppsättning regressionstester är ingenting man tar fram på en
eftermiddag, utan de växer fram gradvis över tid. Vi kan t.ex.
tänka oss att alla tester i den första sprinten under projektet är
regressionstester. Att *hantera och administrera*
regressionstester handlar inte bara om att ta fram nya tester vid
behov (vilka?) utan också om ta bort tester (varför och när --
kanske aldrig kommer upp under projektet).

Regressionstestning är viktigt för underhåll av kod eller
vidareutveckling av en stor kodbas där effekterna av en förändring
är svåra och kostsamma att spåra "manuellt". Om man har en
uppsättning regressionstester kan man köra dessa mellan
förändringar för att se om förändringarna fått tester att
misslyckas (alternativt börja fungera).

Regressionstester kan ha många olika format, bl.a. existerande
enhetstest eller integrationstest, såväl som testfall skapade i
samband med buggrapporter och buggfixar. I stora system kan
regressionstesterna lätt bli svårhanterligt många.

Integrationstestning är konsten att ta olika moduler och visa att
de fungerar tillsammans. Integrationstestning är separat från
enhetstestning som försöker visa funktioner i enskilda moduler,
och kan också vara betydligt mer komplicerat än enhetstestning
eftersom det kan vara svårt att koppla samman moduler eller påvisa
i vilken modul ett fel uppstår.

[Ge gärna kommentarer och rapportera buggar](https://github.com/IOOPM-UU/achievements/commits/master/Y69.md) (klicka på den senaste commiten)
