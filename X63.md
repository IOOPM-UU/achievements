# Kommuniktion 1:M

_Samtala avslappnat med andra gruppmedlemmar. Ditt ansvar för gruppen. Gruppens ansvar för dig._

Detta mål innebär tre fysiska möten under kursens gång. Varje möte
skall rapporteras på epost till ioopm@it.uu.se, se vidare
under examination nedan. **ETT MAIL PER GRUPP.**


## Möte 1 -- under kursens första 2 veckor

Det är viktigt att du skaffar en relation till de andra
personerna i din grupp. Det är bland dessa som du kommer att välja
partners till kodparen och även bilda projektgrupper senare.

Se till att gruppen möts på något sätt för ett möte som inte är 5
minuter i en korridor där alla är på väg åt andra håll och bara
tittar på klockan. Gå på en nation! Gå på ett fik! Etc. Låt det ta
tid!

Under detta möte skall du (alla andra får samma instruktion)
presentera dig kort. Berätta litet om vem du är och vad du vill
åstadkomma med din utbildning generellt, och vad du har för
ambitioner med denna kurs specifikt. Beskriv kort din
programmeringsbakgrund. Vad vill du jobba med? Kanske kan ni komma
överens om att träffas regelbundet och plugga/programmera/etc.?

Ta detta möte på allvar och använd det som en isbrytare så att det
blir lättare att hitta bra programmeringspartners senare under
kursen.

I sammanfattningen (se nedan under examination), fokusera på era
drömmar, farhågor och önskemål om kursen. 

**OBS!** I samband med detta första möte skall ni ge gruppen ett
namn som ni/vi kommer att få dras med under resten av kursen. 
(Vi förbehåller oss rätten att ändra uppenbara dumheter och
dubletter.) **Skriv detta namn i mailet som ni skickar in (se nedan).**


## Möte 2 -- efter eller i slutet av fas 1, sprint 2

Retrospektiv på C. I sammanfattningen (se nedan under examination), 
fokusera på upplevelsen av C. 


## Möte 3 -- efter eller i slutet av fas 2, sprint 2

Retrospektiv på Java. I sammanfattningen (se nedan under
examination), fokusera på upplevelsen av Java. Hur upplever ni
Java i relation till C?


## Examination

För varje mötestillfälle skall följande lämnas in, per epost
till `ioopm@it.uu.se`:

* En zip-fil (namn på formatet `X63-gruppens-namn+mötesnummer.zip`, ex. `X63-Faraonerna+1.zip`) som innehåller 
  - Samtliga burndown charts i **PDF**-format (`loginnamn1.pdf`, `loginnamn2.pdf`, etc.)
  - En **PDF** som visar _summan_ av alla burndown charts, dvs. det totala antalet mål som skall tas, och summan av mål avbockade vid varje sprint -- _inte_ en jämförelse av olika medarbetares prestationer
  - En kort (tänk 1 sida) sammanfattning om hur ni upplever kursen, ert arbete, era framgångar, etc. (**PDF** eller endast text), inklusive en **flagglista** (se nedan)
  - En [groupie](http://www.sprakochfolkminnen.se/download/18.3ba9edd1515c7b7a4f5278/1451282128728/Nyordslista+2015+med+logga+NY.pdf) (gruppbild alltså, i **JPG** eller **PNG**) som visar er alla på ett gemensamt möte, helst på en sorts AW eller liknande (det går alltså utmärkt att gå på nation under "skoltid"). Den grupp som har roligast vinner! 
* Mailets ämne (subject) skall vara `[IOOPM] X63-gruppens-namn+mötesnummer`.

Med **flagglista** avses en lista (som får vara tom) med namn på
de gruppmedlemmar som _borde_ diskutera med någon av oss om hur
de med vår hjälp skall komma vidare på bästa sätt, eller som 
behöver extra stöd av något slag, etc. Gruppen får helt enkelt
ta ansvar för att **flagga** de medlemmar som gruppen tycker
att vi skall lyfta extra. Ni får själva bestämma hur ni vill 
hantera detta och vad flaggning betyder. Om ni vill motivera
eller förklara går det bra, men det är inte nödvändigt. 
**OBS** frekvent frånvaro medför obligatorisk flaggning! 

Notera att första mötestillfället har gruppen förmodligen inte
bockat av några mål, men ni kan ändå visa ett burndown chart som
visar hur många mål ni tillsammans avser att ta!

Om ni slarvar med namn på filer eller ämnet i mailen kan det
förlänga tiden det tar att rätta! (Tänk på vilka volymer vi måste
kunna söka i effektivt.)

[Ge gärna kommentarer och rapportera buggar](https://github.com/IOOPM-UU/achievements/commits/master/X63.md) (klicka på den senaste commiten)
